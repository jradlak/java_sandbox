W czwartek papież nie tylko wygłosił dwa ważne przemówienia. Było to również zderzenie dwóch światów. Pierwszą homilię Franciszek wygłosił w Częstochowie. W pierwszych rzędach rodzimi politycy, którzy - jak to zwykle w takich sytuacjach - chcieli się ogrzać przy Franciszku.
Ale papież skupił uwagę na sobie – a dokładniej – na słowach, które wypowiedział. Mówił o prostocie, pokorze, życiu składającym się z codziennego trudu, gdyż to w nim objawi się Królestwo Boże. "Wbrew temu - przekonywał Franciszek - czego moglibyśmy się spodziewać - zarówno wówczas, jak i dziś - Królestwo Boże nie przychodzi dostrzegalnie, ale przychodzi w małości, w pokorze".
Jeśli więc spodziewamy się wielkich znaków, cudów, to płonna nadzieja. Królestwo Boże przychodzi wtedy, gdy wstajesz do płaczącego dziecka w nocy, by go uspokoić? Królestwo Boże przychodzi wtedy, gdy pomagasz sąsiadowi przenieść kanapę? Jest wtedy, gdy otwierasz się na uchodźców, gdy uciekają przed cierpieniem i wojną?